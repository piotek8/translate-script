\pagebreak

# Rekrutacja

Wszystko co z rekrutacją związane.

## Jak wygląda proces

Na ogół rekrutacje wyglądają dość różnie, ale składają się zazwyczaj z podobnych klocuszków. Jedne są dość krótkie, inne długie, najpopularniejszym wzorcem, będzie jednak rekrutacja w podanym stylu...

### Konkrety

Pierwsza będzie rozmowa telefoniczna/przez Skype. Tutaj mogą już paść pierwsze techniczne zadania/pytania, mające na celu odsiać szeroką grupę kandydatów, którzy kompletnie się do danej pracy nie nadają, ale zazwyczaj na tym etapie często są to jednak proste rzeczy, o które pyta Cię osoba nietechniczna, większość zagadnień, o które możesz zostać zapytany, przynajmniej jak wynika z mojego doświadczenia, będzie dotyczyć twojej osoby i twojego profilu zawodowego, co robiłeś, co chcesz robić, dokąd zmierzasz, czemu zmieniasz firmę.

Wbrew pozorom takie rzeczy też są ważne, bo istotne jest jakim kandydatem jesteś, jaki jest twój charakter i czy będzie się dobrze z tobą współpracować, naprawdę. Co prawda należy zaznaczyć, że twój typ osobowości bardziej liczy się w małych firmach. Chodzi mi o to, że w dużej firmie jest o wiele więcej różnych zespołów, różniących się charakterami, gdzie jest o wiele większa szansa na to, że gdzieś przypasujesz. W małej firmie o to trudniej – musisz pasować lepiej.

Czy to znaczy, że zostaniesz zatrudniony jedynie na podstawie charakteru? Nie. Nie jest to AŻ tak ważne. Zapamiętaj jedno – nie bądź dzbanem. Po prostu.

Czy to znaczy, że powinieneś udawać kogoś, kim nie jesteś? Zdecydowanie nie. Jeśli będziesz udawał na rozmowie, to podczas pracy i tak wyjdzie na jaw, jaki jesteś. Ty się będziesz męczył, pracodawca się będzie męczył. Po co? 

Następnie może być już spotkanie na żywo lub zadanie domowe w postaci jakiegoś projektu czy też testu typu Codility.

W spotkaniu na żywo oczywiście należy spodziewać się pytań już bardziej konkretnych. Tutaj najczęściej do rozmowy dołączy już lub ją poprowadzi, osoba ściśle techniczna. Jakich pytań można się spodziewać? Cóż, to zależy.

Oczywiste jest, że nikt nie będzie pytał cię z zakresu rzeczy, których nie ma w twoim CV albo o rzeczy kompletnie niezwiązane z daną pozycją. To raczej jasne. Jeśli jest inaczej, to trochę nieprofesjonalnie ze strony prowadzącego rozmowę.

Co do tych rzeczy, które się w nim znajdują, możesz śmiało założyć, że z każdego słowa umieszczonego w CV ktoś może cię przepytać. Oprócz tego są też pewne pytania z zakresu ogólnej informatyki, algorytmiki czy podstaw baz danych, które często padają, niezależnie od pozycji i firmy.

Naturalnie warto brać pod uwagę daną ofertę, pod którą kandydujemy i profil samej firmy, jeśli jest to firma w dużej mierze zajmująca się tematyką bazodanową, to prostą sprawą jest, że możesz oczekiwać pytań z tej działki.

Mała uwaga, zanim przejdziemy dalej, niektóre zadania są zaprojektowane tak, żebyś nie był ich w stanie rozwiązać, czasami konieczne będzie dopytanie o coś, czasami w ogóle nie będzie to możliwe. Niektórzy rekruterzy używają takiej techniki, czy też jeszcze innej, wprowadzając jakiś element stresujący podczas wykonywania zadania, by sprawdzić, jak kandydat radzi sobie w sytuacjach pod napięciem. 

Przykładem czegoś takiego może być próba wmówienia niepoprawności rozwiązania, które w gruncie rzeczy jest dobre, czy też jakieś przeszkodzenie podczas rozwiązywania, które ma cię rozproszyć. Raczej bardzo rzadko coś takiego się stosuje, ale słyszałem o takich praktykach, także bądź świadom, chociaż wątpię, by ktoś użył czegoś takiego w stosunku do Juniora.

Jak nie jesteś pewien czegoś, pytaj, nie wstydź się. Upewnij się, że dobrze zrozumiałeś zadanie, podaj jakiś przykład i zapytaj, czy o to chodzi. To nie jest tak, że za każde pytanie, które zadasz, dostajesz jakieś punktu ujemne czy coś w tym stylu. To pokazuje, że nie boisz się pytać i komunikować. Jak dla mnie to plus.

Listę pytań rekrutacyjnych, z którymi ja się spotkałem, podam ci nieco później.

Potem mogą nastąpić kolejne jeszcze rozmowy lub nie. W każdym razie, po jakimś czasie, jeśli firma ma normalne podejście do kandydata, powinieneś czy też powinnaś, otrzymać jakąś informację zwrotną, czy ci się udało, czy nie, jeśli nie, to nad czym warto by popracować.

W skrócie: typową polską rekrutację, można podzielić na: 
- pogadanka o tobie, twoich doświadczeniach, 
- rozmowa techniczna,
- opcjonalnie zadanie domowe.

Przy czym zdradzę Ci, że ja obecnie raczej staję się wybredny – jeśli rekruter przysyła mi zadanie, które zajmie mi kilka(naście) godzin, to… Dziękuję za rekrutacje. I nie mówię tutaj tego z poziomu arogancji, nie uważam się, za Bóg wie kogo, absolutnie nie.

Po prostu cenię swój czas, bo te kilka godzin, które spędzę na rozwiązywaniu, minie mi bezpowrotnie. Poza tym w swoim wolnym czasie wolę programować to, na co mam ochotę, a nie jakiś tam nudny projekt rekrutacyjny. 

Jednakże ty, na początku, kiedy idziesz do lub szukasz pierwszej pracy czy zwyczajnie masz niedużo doświadczenia – nie możesz wybrzydzać.

Wyjątkiem od tej reguły są zadania od gigantów IT. W takich mi się jednak nie zdarzyło pracować to po pierwsze, po drugie nie słyszałem, by stosowali oni takie praktyki.

### Jakie pytania się pojawią?

Jak rekruterzy ustalają pytania? Czy jest jakaś lista, z której wybierają wszyscy? Z mojego doświadczenia oraz z rozmów z innymi ludźmi, to wychodzi na to, że… nie. 

Takie listy raczej nie istnieją. Rekruterzy po prostu zadają pytania, które... Ktoś im kiedyś zadał. Mają kilka swoich ulubionych pytań, czasem wymieniają się nimi między sobą i tyle. Zdarzają się też oczywiście jakieś sztampowe przykłady pytań, które trafiają się wszędzie, ale takie znajdziesz w liście pytań, którą zamieściłem w tej książce gdzieś niżej.

Raczej nie ma jakiś wewnątrz firmowych tajemnych list, które zawierają pytania do potencjalnych pracowników. Także tutaj nie wysilaj się niepotrzebnie i ich nie szukaj. Zwyczajnie należy być przygotowanym i tyle. Warto jednak zaznaczyć, że jeśli firma często para się pisaniem REST API to o to pewnie będzie pytać. Ogółem dobrą wskazówką jest przejrzeć profil projektów firmy i zobaczyć z czym mają codziennie do czynienia i przygotować się pod to. Jeśli firma pracuje w Pythonie to nie będą raczej pytać o technologie związane z Javą.

Co to znaczy być przygotowanym? To nie tylko znać jakieś konkretne zagadnienia, nie. Rozmowy rekrutacyjne są trudne, często bywają stresujące, zwłaszcza jeśli zależy nam na danej posadzie. To wszystko ogromnie wpływa na to, jak będzie ci się pracować nad danym Ci zadaniem. To raz. Dwa, częstym problemem jest też to, że ktoś zna dane zagadnienie, ale nie potrafi go wykorzystać w praktyce. 

Samo przeczytanie, nie wiem, Cormena, nie jest wystarczające. To nie są jakieś naukowe badania czy dywagacje, a raczej konkretne problemy, do których będziesz musiał znaleźć rozwiązanie. Zresztą, dziwisz się? Najprawdopodobniej jest tak, że twój rekruter ostatnio miał styczność z taką głęboką teorią, kiedy sam kończył studia i dziś raczej tego nie pamięta, więc siłą rzeczy o to nie zapyta, zapyta za to o konkretne wykorzystanie, konkretny problem. 

Także jeszcze raz powtórzę, by być przygotowanym, nie wystarczy wiedzieć, czy znać jakieś zagadnienie, trzeba umieć je naprawdę dobrze wykorzystać w praktyce, gdyż podczas rozmowy, gdzie na pewno będziesz się stresować, trudniej będzie ci wpaść na nowe pomysły, więc naprawdę dobrą radą jest to, by pewne rzeczy były dla ciebie już po prostu naturalne tak samo, jak i tabliczka mnożenia jest. Przynajmniej mam nadzieję, że jest.

### Nie tylko wiedza

Pamiętaj też o tym, że programista to nie jest tylko jakaś encyklopedia, czy maszyna do klepania kodu. Programista to też, a w zasadzie przede wszystkim, człowiek, a w życiu ludzi ważna jest komunikacja i inne umiejętności miękkie. Bardzo. Zwłaszcza kiedy startujesz na Juniora. Uważaj na to podczas rozmowy i staraj się być komunikatywnym. Ponawiam apel, nie bądź dzbanem. W skrócie NBD.

Możesz być naprawdę super programistą, ale jeśli kiepsko się z tobą pracuje, nie jesteś jak Peszko i nie robisz atmosfery, to raczej pracodawca nie będzie zadowolony, a tym bardziej twój zespół. 

To zaś przełoży się na mniejszą wydajność, gorszą atmosferę w zespole, jak i spadek zadowolenia współpracowników. Lepiej zatrudnić kogoś z kim super się współpracuje, kto ma dobre nastawienie, umie pracować w zespole i ma fajne umiejętności miękkie, bo tych technicznych po prostu się douczy i to szybko jak jest jakiś w miarę ogarnięty. Proste. 

O wiele ciężej za to jest kogoś nauczyć tych umiejętności wymienionych wcześniej, technicznych z kolei to żadne problem. Zatem wiedz, że twoje umiejętności to nie wszystko, bardzo ważne jest też nastawienie do problemów i ich rozwiązywania, dopasowanie do zespołu, trzeba też być najzwyczajniej w świecie człowiekiem, unikać bycia aroganckim chamem oraz być miłym i życzliwym, jednak w taki sposób, który nie da innym wejść ci na głowę. Tak po prostu.

Niech nie wydaje ci się, że przesadzam. Sam byłem świadkiem, gdy osoba, będąca najbardziej kompetentną w danej dziedzinie w konkretnym zespole, została zwolniona z racji tego, że praca zespołowa układała się dość słabo.

Komunikatywność to przymus, zwłaszcza w pracy zdalnej, ale... Nie ma co przesadzać w drugą stronę. Nie gadaj za dużo. Każde kolejne zdanie to potencjalna szansa na to, byś wplótł w nie jakąś kompletną głupotę, która może cię skreślić. Wiem, bo mówię z doświadczenia. Trzeba trochę zdrowego rozsądku mieć i wiedzieć, kiedy warto jednak powiedzieć nieco mniej.

Nie przesadzaj też i bądź profesjonalny. Na tym etapie powiedzmy, że nie zawsze jest miejsce na zbytnie spoufalanie się, więc ty z taką inicjatywą nie wychodź, obecnie, jako kandydat, jesteś w pozycji, powiedzmy, niższego statusu, także oddaj swojemu rozmówcy należyty szacunek i zachowaj się profesjonalnie. 

Co innego, jeśli twój rekruter z góry zaproponuje, by atmosfera była luźna, żeby obyło się bez zwracania per pan i tak dalej. Zazwyczaj tak właśnie jest, ale dobrze to wygląda, jeśli to osoba starsza zaproponuje zejście na komunikację nieformalną, aniżeli kiedy wymusisz niejako to ty, kandydat. To taka rada.

Jak już przy tym jesteśmy, to wspomnę może też kilka słów o ubiorze. Otóż ja lubię się kierować jedną zasadą, czyli lepiej ubrać się zbyt elegancko, niż przyjść w klapkach i się ośmieszyć tak naprawdę. Ubiór też o tobie świadczy, podobnie ogółem cały twój wygląd.  Nawet jeśli ci się to nie podoba, to niestety, albo stety, nasz wygląd wpływa na to, jak ludzie nas odbierają, niezależnie od tego, czy są owego faktu świadomi, czy nie.

Tutaj ponownie, znów pomoże ci po prostu zdrowy rozsądek, bo to, w co powinieneś się ubrać, zależy często od samego miejsca, gdzie aplikujesz, wiadomo, że nieco inaczej można przyjść ubranym na rozmowę do start-upu czy nowego softwarehousa, a inaczej do ogromnej korporacji. 

Ja jednak zazwyczaj ubieram się następująco: czarne spodnie, prosta koszula w stonowanych barwach, jeśli to spotkanie bardziej formalne, to do tego dorzucam marynarkę. Taki raczej dość bezpieczny zestaw, który praktycznie wszędzie będzie odpowiedni. Także pamiętaj też o tym, że mimo iż całym mięchem i najważniejszą rzeczą, są umiejętności, wiedza i to, jaki jesteś, to prezentacja też się liczy. Jak cię widzą, tak cię piszą. Istnieje sporo badań, gdzie wykazano to, iż ludziom, którzy ładnie wyglądają, chętniej przypisujemy pozytywne cechy, natomiast tym, którzy wyglądają byle jak, cechy negatywne.

Zatem wyglądaj jakoś, najlepiej jak normalny człowiek, a nie stereotypowy programista, Mireczek, którego siłą wyciągnięto z piwnicy po dwóch tygodniach maniakalnego grania w Wiedźmina trójeczkę. Wyprostuj plecy, ściągnij łopatki, mów wyraźnie i powoli. Jak podajesz rękę, to podaj rękę jak człowiek, a nie zwiędłą witkę. Mów normalnie, a nie prawie szeptem, tak, że cię nie słychać. No! Bądźże kimś z godnością!

### Rezultat

Co, jeśli się nie dostaniesz? Cóż, próbuj dalej, podszkol się. Nie ma co się poddawać. Uwaga, czasem na odpowiedź trzeba trochę poczekać. Jeśli rekruter nie wraca do ciebie z informacją na następny dzień, to nie przejmuj się, to wcale nie oznacza, że się nie dostałeś. Osobiście raz jak się rekrutowałem, to rozmowę odbyłem jakoś na początku czerwca, a samą pracę dopiero dogadaliśmy w połowie sierpnia, więc.

Czasami trzeba tydzień, dwa poczekać, a czasem tej informacji nie będzie w ogóle. Uważam to trochę za buractwo, ale taka niestety jest praktyka i to dość powszechna niestety. Dlaczego coś takiego jest brakiem szacunku? 

Otóż jeśli kandydat poświęcił swój czas, przygotował się, wykonał jakieś zadania, przyszedł na rozmowę, to powinien, chociaż dostać jakąś informację o stanie swojej wiedzy, o tym, co zrobił źle. 

Nie kosztuje to wiele pracy, ot, po prostu przesłanie informacji, prosty e-mail lub dwie minuty na telefonie, a, zwłaszcza osobie, która dopiero zaczyna, może to pomóc. 

Jeśli komuś nie chce się nawet czegoś takiego zrobić to… Cóż, coś o firmie to świadczy i powinieneś się cieszyć, że takimi burakami pracować nie musisz. Z drugiej strony – jeśli to ty pojawiasz się na rozmowie bez jakiegokolwiek przygotowania, olewając rozmówcę, to gratuluję, zignorowałeś NBD.

Dostałeś się, jest oferta? Świetnie. Tylko...

Co z tym okropnym pytaniem, które pada zawsze gdzieś po drodze, czyli ile chciałbyś zarabiać? Jak sobie z tym radzić? O tym w innym rozdziale.

Tak samo, jak o przykładowych pytaniach, na jakie możesz się natknąć.

### Poćwicz

Rekrutacje to też umiejętność. Na początku może ci wychodzić średnio. Mimo tego, że w innych warunkach rozwiążesz zadanie, na żywo podczas rekrutacji nagle zjada stres, albo stajesz w miejscu. Zdarza się. Dlatego warto ćwiczyć i przed rekrutacją poprosić kogoś (np. grskiego), żeby przeprowadził z Tobą testową rozmowę. Poważnie.

Rekrutacje to też test tego, jak dobrze umiesz się sprzedać, bez kłamania oczywiście, oraz test twoich umiejętności miękkich, negocjacyjnych. Nie raz zdarzało mi się zarabiać więcej od moich znacznie bardziej doświadczonych kolegów, tylko dlatego, że nie bałem się prosić o podwyżki czy spore kwoty plus wypadałem całkiem znośnie na rekrutacjach, gdyż często brałem w nich udział nawet dla samego ćwiczenia, sam prowadziłem, byłem w nich dobry. Dzięki temu mogłem negocjować fajne warunki nad wyraz często.

### Negocjacje 

Ludzie generalnie nie lubią negocjować, a szkoda. Szkoda dlatego, że zwyczajnie się to opłaca. 

Moim rekordem jest sytuacja, kiedy bonus za zatrudnienie, jaki uzyskałem po prostu grzecznie o niego pytając i wskakując na calla na 5 minut, wyniósł 24 000 zł. 5 minut dodatkowej rozmowy a 24k w kieszeni. Dejmn, stawka godzinowa wychodzi tu niezła.

Podobnie jest z pensją. Jeśli pół godziny negocjacji może przynieść ci 5% większa pensje, załóżmy nawet 300 zł miesięcznie, to daje to 3600 zł rocznie. Już sporo. A przypominam, że to tylko kilka(naście) minut zazwyczaj. 

## Studia a rekrutacja

Kiedy ja szukałem pierwszej pracy byłem świeżo upieczonym osiemnastolatkiem, będącym w ostatniej klasie liceum. Zero wykształcenia, doświadczenia, nic. A mimo to się udało. Jak widać można. To tak na wstępie zaznaczam, jeśli powątpiewasz w siebie, by dodać Ci trochę otuchy. Jak grskiemu się udało to tobie też może o ile włożysz w to trochę pracy i będziesz miał/miała szczęście. Zanim przejdziemy do szczegółów dwa słowa o studiach/wykształceniu.

### Czy tak zwany papier jest nic niewarty?

Generalnie można odnieść wrażenie, że mam negatywny stosunek i mówię o studiach w sposób pejoratywny. Nic bardziej mylnego. Wydaje mi się, że studia mogą być wspaniałym miejscem, gdzie wiele się nauczysz i poznasz cudownych ludzi. Niemniej jednak, jeśli idziesz tam tylko po papier bo mame kazała, nie masz pojęcia co tam robisz, nic się nie uczysz, no to kufa po co.

Wtedy tak, wtedy to całe przedsięwzięcie nie ma sensu. Lepiej już idź tyrać do jakiejkolwiek roboty bo i tak zero pożytku z tych studiów wyciągniesz męcząc się jedynie. 

Jeśli zaś sensownie podchodzisz do tematu swoich studiów to bedą one jedynie atutem a nie czymś, co może ci zaszkodzić. Wtedy to fajna okazja.

### Czy żałuję nie pójścia na studia?

Życie niejako wybrało za mnie, zostałem trochę zmuszony do szybkiego podjęcia pracy, to fakt. Można zatem zadać sobie pytanie, czy tego żałuję? Nie. Mając 3 lata doświadczenia, kiedy moi rówieśnicy gdzieś tam dopiero zaczynali raczkować, byli stażystami, ja już zarządzałem zespołem, poznałem cudownych ludzi i rozwinąłem znajomości w branży. 

Nie oddałbym tego za te dodatkowych kilka lat beztroski.

Zaznaczam jednak, że to tylko mój przypadek. Nie każdy będzie miał tyle szczęścia. Studia to zatem coś co naprawdę warto rozważyć, niemniej nie jest to element konieczny.

Studia to fajny czas by wyrobić sobie znajomości, bo łatwiej się gada z Mańkiem, z którym chodziło się na schodki na piwo, który obecnie jest gdzieś Team Leaderem, a inaczej z świeżo poznanym Tadeuszem, który jest obcą osobą. Nie ma jednej recepty.

### Czy brak studiów nas przekreśla?

Często padające pytanie. Czy brak studiów skreśla kandydata? Otóż moi drodzy, jeśli ktoś ocenia cię tylko przez pryzmat twojego wykształcenia a nie Was, jako człowieka, to pytanie czy wy z taką firmą chcecie współpracować? Dla mnie to czerwona flaga od razu.

W całej mojej karierze i obecnie można powiedzieć, że dziesiątkach rekrutacji, tylko raz zdarzyło mi się, że wparował prezes na rekrutację i padło pytanie, cytuję:

> Czemu mielibyśmy pana zatrudnić skoro nie ma pan studiów?

Po rozmowie technicznej już wiedział dlaczego i ostatecznie zaoferowali mi pracę. Grzecznie odmówiłem. Z burakami nie pracuję, natomiast klasę trzeba zachować i szacunek do drugiego człowieka. Jakby tego było mało to rok później pisali znowu, czy może się coś zmieniło :-)

Przewrotny ten los, czasem chce grać ze mną w pokera.

Zatem nie, brak studiów o niczym nie przesądza.

## Jak szukałem pierwszej pracy  

Trochę o tym jak te poszukiwania u mnie wyglądały.

### Spamer pierwszej wody

Czyli pierwszej klasy. Generalnie moje podejście, z perspektywy czasu niekoniecznie optymalne, było następujące: przewertuj wszelakie ogłoszenia. Cokolwiek związanego z programowaniem i jakkolwiek chociaż z backendem? Pisz do nich. Było to pięć lat temu, rok 2017, zatem nie było aż takiego wysypu ogłoszeń jak teraz. Banieczka nie była aż tak duża.

Pisałem do różnych firm, waliłem mejle, wiadomości. Nawet jak nie szukali albo gdy nie pasowałem jeśli idzie o profil kandydata. Spamowałem en masse. Trwało to tygodniami. Wysłałem przynajmniej z 80 aplikacji do najróżniejszych firm. Dostałem może z 8 czy 9 odpowiedzi. 90% nie rzuciło nawet zwykłym "Oddzwonimy do pana". Nie dziwię im się.

### Jakieś rezultaty

Niemniej jednak z tych 8 czy 9 odpowiedzi udało się uzyskać 3 mejle, gdzie zaproszono mnie do rozmowy. W jednym przypadku chodziło o regulara(xD), w drugim o juniora, a w trzecim o staż. 

### Pierwsze rozmowy

Pierwszą oblałem na etapie testu algorytmicznego, Codilime. 10% mi zbrakło. Trudno, jedziemy dalej. 

Druga, czyli ta, gdzie wakat był na staż, poszła jak po maśle. Już oczyma widziałem się w tej robocie.

Zanim nastała data umówionej trzeciej rozmowy, dostałem telefon. Prezes jednej z firm, do których spamowałem, znalazł moją wiadomość w swoim folderze SPAM, ale mimo tego przeczytał. Jakoś tak się złożyło, że miałem w CV coś tam o tym, że umiem te całe pajtony albo, że kiedyś używałem, a akurat im się coś tam zwolniło, potrzebują robochłopa. 

To powiedziałem zatem, że będę czymkolwiek chce żebym był, dawaj człowiek mi ten interview. No to dał. 

Nie poszła mi ta rozmowa za świetnie. Spodziewałem się pytań o Pythona, a tu nagle zonk bo gość przepytywał mnie głównie z podstaw programowania, struktur danych i takich tam, które wtedy moim forte nie były. Całe szczęście pamiętałem jakieś podstawy, bo robiłem kurs od harvardu - CS50, więc parę zdań udało mi się sklecić. W głowie jednak dalej była chillera utopia, gdyż w moim odbiorze, ta druga rozmowa poszła mi perfekcyjnie.

### Zdziwionko

Cóż, okazało się, że ta rozmowa o staż niekoniecznie tak świetnie mi wypadła jak myślałem. Nie oddzwonili. Tutaj trochę posmutniałem, że nici z tego i trzeba będzie znowu spamować, aplikować znaczy.

### Zdziwionko dwa

Otóż kto inny oddzwonił. Prezes od wiadomości w SPAMie. Zadzwonił z informacją, że zrobiłem spoko wrażenie, dużo jeszcze jest do poprawy oczywiście, ale całkiem ze mnie fajny gość więc możemy się dogadać.

Zaoferowali mi pracę zdalną, co dla mnie, będącego jeszcze w liceum, było idealne. Hajsik, jak na tamte czasy, też spoko bo chyba jakoś 20 ziko za godzinę, gdzie na budowie zarabiało się 11 zł, a korepetycji udzielałem za 30 zł. Także tego no.

Biorąc wszystko to pod uwagę nie zastanawiałem się nawet chwili, od razu się zgodziłem i przy okazji poinformowałem tą ostatnią firmę, z która miałem umówioną rozmowę, że podziękuję.

### Okres próbny

Generalnie umowa była taka, że pierwsze dwa miesiące mam okres próbny, jak będą postępy to będzie i przedłużenie. No to co, zakasałem rękawy i cisnąłem z tematem. 

Po dwóch miesiącach dostałem podwyżkę i przedłużenie. Udało się. 

Skakałem z radości ogółem. Tutaj jeszcze raz, poza tymi podziękowaniami na wstępie, pragnę podziękować Jakubowi Gąsiorskiemu i Maciejowi Mondrzyckiemu. To te dwie osoby w dużej mierze odpowiadają za to, gdzie jestem i kim jestem. Pozwolili mi złapać pierwsze doświadczenie, zainwestowali i podjęli pewne ryzyko, zatrudniając nieznanego typa, dzieciaka z liceum co ledwo 18 skończył, do poważnej firmy. Kudos.

### Podsumowanie

Tak wyglądały moje poszukiwania pierwszej pracy. Nie były idealne, teraz zrobiłbym to nieco inaczej, przede wszystkim skupiając się na mniejszej liczbie firm, pisząc bardziej spersonalizowane wiadomości, bardziej bym się przyłożył do portfolio projektów na githubie, do zrobienia ładnego CV oraz lepiej przygotował przed rozmowami rekrutacyjnymi. Tobie to polecam. Wybierz kilka ofert czy firm, które ci się spodobają. Napisz porządne wiadomości/list motywacyjny wręcz i powysyłaj. Ofert i firm szukaj na justjoinit, chyba najlepszy portal z ogłoszeniami.

A jak już o CV mowa....

## CV

Czytelne, ładnie odpicowane CV to połowa sukcesu. Porozmawiajmy sobie zatem o sztuce tworzenia czytelnego CV. Ekspertem w tej dziedzinie nie jestem, ale wydaje mi się, że widziałem już wystarczającą liczbę cefałek by wiedzieć, co jest plus minus ok, a co nie.

### Moje ostatnie CV

Żeby nie analizować na sucho, pokażę wam przykładowe CV, w tym wypadku moje, które uważam za całkiem znośne. 

![Pierwsza strona cv](./chapters/resources/images/cv_1.png)

![Druga strona cv](./chapters/resources/images/cv_2.png)

### Analiza

Z czego składa się CV wyżej? 

1. Dane kontaktowe
   Rzeczy takie jak numer telefonu, adres email czy miasto zamieszkania. Dokładnego adresu nie ma potrzeby podawać, ale czasem warto, by rekruter wiedział plus minus skąd pracujemy.
2. GitHub
   Chyba oczywiste. Fajne portfolio na githubie dużo pomaga.
3. Blog
   Tutaj oczywiście nie każdy takowego posiada, ale ja akurat tak. Uważam, że mam kilka fajnych artykułów, stąd go zalinkowałem. Daje to też jakieś tam poczucie tego, że wykazuje inicjatywę i robię coś 'od siebie'. Ja jak rekrutowałem to zawsze jakiś tam mały plusik za coś takiego dawałem. Dodatkowo posiadanie bloga pozwala rekruterowi przeczytać kawałek Twojego tekstu, poznać cię w jakiś sposób. Zdarzały mi się też rozmowy, gdzie rekruterzy otwarcie przyznali, że niekoniecznie planowali zaprosić mnie na rozmowę, ale po zajrzeniu na bloga zmienili zdanie. Tylko pamiętaj, żaden content jest lepszy niż gówno content wstawiony tylko po to, żeby był. Póki siedzisz cicho to ludzie nie wiedzą, żeś głupi - to powiedzenie ma tu zastosowanie. Zatem przemyśl dwa razy co wstawiasz na bloga i czy ci on potrzebny. Nic na siłę.
4. Krótkie podsumowanie
   Tutaj w dużym skrócie przedstawiłem siebie, swoje wartości i dotychczasowe doświadczenia. Krótko i zwięźle.
5. Doświadczenie
   Lista kolejnych prac jakie podejmowałem. Tutaj mogą znaleźć się też staże, udział w projektach różnorakich etc. Najświeższe na górze, najstarsze na dole. Kolejność sortowania. Opisz przykładowe technologie, jakie były wyzwania, jakie akcje podjęto, jaki był rezultat i co wyróżniało tę pracę na tle innych. Takie porady.
6. Umiejętności
   Czyli słowa kluczowe dla rekruterów. Rekruterzy często są nietechniczni. Z technicznego żargonu mogą nie zrozumieć, a jedyne co robią, to skanują cefałki w poszukiwaniu określonych słów kluczowych. To tutaj jest miejsce, by je umieścić. Ważne jednak jest to, by nie wrzucać tu wszystkiego jak leci. Jeśli napisałeś hello worlda w Javie to nie dodawaj jej do swoich umiejętności. Załóż, że z każdego skilla tu wpisanego będziesz przepytywany. Jak przyłapią Cię na kłamstwie to Game Over.
7. Przykłady projektów
   Też chyba jasne.
8. Rekomendacje artykułów
   Jeśli nie masz bloga to do pominięcia. Ja dodałem taką sekcję bo z niektórych tekstów jestem dumny i chciałem je wyeksponować.
9. Referencje
   Też opcjonalne.
10. Hobby(?)
    U mnie akurat brak tego, bo miejsca miałem mało z racji dużej liczby wpisów w Doświadczenie, natomiast, jak to często u Juniorów bywa, jak cefałka nieco pusta, to dorzuć coś od siebie o swoich hobby, zainteresowaniach, generalnie tym, jakim człowiekiem jesteś. Na juniora/stażystę i tak bardziej zatrudnia się osobę a nie konkretne umiejętności, bo trzeba zainwestować, więc daj się poznać z dobrej strony. 
11. Zgoda na przetwarzanie danych
    Na samym dole malutkim tekstem jest klauzula, którą niestety trzeba dorzucić do każdego CV, bo inaczej firma nie może przeprocesować takiego dokumentu.

### Zdjęcie

For the love of god, don't. To nie rekrutacja na asystentkę prezesa żeby zdjęcia wrzucać. Nie. Nie ma potrzeby. To jakiś dziwny polski wymysł z tymi zdjęciami w CV. Zagramanico tego nie znają.

### Podsumowanie

Moje CV wygląda jak wygląda. Jego elementy opisałem. Nie jest to jakaś absolutna lista, ale chyba wskazówki całkiem spoko. CV koniecznie po angielsku. To IT jest, tu po angielskiemu nadajemy. Do tego format schludny i czysty. Co do czcionki jest jedna zasada, byle nie Comic Sans. Chyba tyle.

## Co umiałem idąc do pierwszej pracy - studium przypadku

Dziś o tym, co konkretnie trzeba umieć, żeby zdobyć pierwszą pracę, albo raczej o tym, co ja umiałem, gdy pierwszej pracy szukałem. Tytuł chwytliwy, bo w różnych firmach są różne wymagania co do juniorów i w jednej taki gość jak ja jest stażystą, a w drugiej już juniorem, różnie to bywa. Niemniej jednak jest to tylko moja perspektywa, nie jakiś absolutny wyznacznik, ale te rzeczy niżej pozwoliły mi zostać junior python devem, także ten.

Oprócz tego opiszę też jakieś swoje projekty, które umieściłem w CV.

Czy to, o czym tutaj napiszę, jest konieczne albo faktycznie wystarczające? Nie wiem. Mi na rozmowach wystarczało, ale za dużo ich przecież nie miałem, więc moje doświadczenie jest ograniczone, ale powiedzmy, że na taki jakiś staż się złapać to umiejąc to, co niżej, raczej bez problemu dacie radę.

Wybrany przeze mnie porządek jest raczej losowy, jeśli coś jest moim zdaniem ważne, to wyraźnie to zaznaczam.

### Googlowanie

To pierwsza i chyba najważniejsza umiejętność. W końcu szeroko pojęta informatyka to nauka nie o programowaniu, tylko o… przetwarzaniu informacji. Częścią tego procesu jest wyszukiwanie, analizowanie i wykorzystywanie danej informacji potrzebnej, by rozwiązać jakiś problem, czy wdrożyć coś nowego. Mówiąc krótko – googlowanie. Co przez to konkretnie rozumiem?

Umiejętność zwięzłego przepisywania błędów, szukania informacji na odpowiednich stronach. Najlepiej po angielsku – w tym języku znajdziemy oczywiście najwięcej materiałów.

Chodzi tu też przede wszystkim o to, by w razie przestoju, problemu, czy błędu nie rozłożyć rąk i stanąć, tylko coś robić, szukać pomocy, informacji. O to chodzi. 99% problemów jest już gdzieś rozwiązanych, trzeba tylko poszukać. Jeśli trafiasz na ten pozostały 1%, to jesteś raczej na tak zaawansowanym poziomie, że nie mamy o czym rozmawiać.

### Angielski

To konieczność. Mówiliśmy o tym w jednym z pierwszych rozdziałów. Mnogość materiałów dostępnych po angielsku, fakt, że to język międzynarodowy, spopularyzowany i wszechobecny, jasno przemawia za tym, że jest on konieczny każdemu programiście. Zaraz pewnie znajdą się osoby, które stwierdzą, że oni żadnych języków obcych nie znają, a pracują. Spoko, tylko gdzie? Co to za firma? Raczej nie znam szanujących się firm zatrudniających osoby bez chociaż podstawowego angielskiego.

Jak bez niego współpracować z zagranicznymi klientami, współpracownikami, którzy nierzadko również nie są z Polski i po polsku nie mówią? Jak czytać dokumentacje, kod?

Plus zagranica najczęściej lepiej płaci. 

> Mówta co chceta, ale na koniec dnia hajs się zgadzać musi.
> 2 List Proroka Stonogiasza do Polaków 

Jaki poziom jest potrzebny? Minimalnie taki, by być w stanie przeczytać dokumentację techniczną jakiegoś języka/frameworka. Na początek starczy.

### Algorytmy i struktury danych

Tak, wbrew pozorom je też trzeba znać. Niby to ‘nudna teoria’ i tak dalej, ale… To konieczność. Nie po to, by samemu je implementować od nowa, ale w dwóch celach. Pierwszym jest przejście rekrutacji, gdyż często będziesz z nich odpytywany, drugim jest świadomość, jak pewne rzeczy działają pod spodem. Czyli to, o czym zawsze wspominam, do porzygu aż.

#### Podstawowe algorytmy

1. Insertion Sort – chyba nie muszę tłumaczyć, proste wyszukiwanie po strukturze danych. Podstawa podstaw.

2. Selection Sort – podobnie jak na górze. Bardzo podstawowe, nieefektywne.

3. Bubble sort

4. Merge sort b) szukania

5. Linear Search – podstawa kompletna

6. Binary Search 

   

To chyba tyle z takich absolutnych podstaw. I teraz uwaga – czy każdy z tych algorytmów znam dokładnie na pamięć, implementowałem po kilka razy i wykorzystywałem własne, zmodyfikowane wersje? Nie. Po prostu wiem jak działają – znam schemat ich pracy, ich wady i zalety, kiedy użyć jakiego. Kiedy nie używać danego algorytmu, złe przypadki i tak dalej. Bo to ważne jest. Czasami diametralnie zmienia prędkość pracy naszego programu.

Jak już przy algorytmach jesteśmy, to warto wspomnieć o czymś takim jak **rekursja**, która jest z kolei czymś, co trzeba znać by poznać Merge sorta czy Binary search.

Następną rzeczą ważną jest **złożoność obliczeniowa**, czy też tak zwane **big O notation**. O co chodzi? Tak po chłopsku to jest to ilość jakiś tam ‘ruchów’, których nasz program będzie potrzebował do wykonania danej instrukcji dla zestawu danych n-elementowego. Wyróżniamy różne przypadki dla różnych sytuacji – w najlepszym przypadku, w najgorszym i w średnim. Zazwyczaj podaje się najgorszy, bo to pozwala nam stwierdzić, że ‘no cóż, gorzej już nie będzie’.

Czyli mówiąc jeszcze prościej, to liczba kroków potrzebnych do zrobienia czegoś i jak ona rośnie, kiedy tego czegoś jest więcej do zrobienia. Są różne złożoności - log n, n, n*n, ln n, 1 i tak dalej. O szczegółach rozpisywał się nie będę, szkoda czasu. Generalnie im mniejsza ta złożoność, tym program szybszy.

Oprócz notacji o `krokach` jest też notacja względem np. pamięci/przestrzeni dyskowej. Analogicznie.

#### Struktury danych 

Tutaj sprawa jest prosta. Struktury danych to rzeczy, które niejednokrotnie mogą nam ułatwić znacząco życie, są to po prostu jakieś dane ustawione w określony sposób. To taki jakby konkretny sposób myślenia o danych. Tu warto trochę zagłębić się w szczegóły.

Jakie konkretnie te struktury danych kojarzyłem? Już mówię.

1. Array – chyba każdy zna, co?
2. Dictionary – też?
3. LinkedList – większość?
4. Stack
5. Heap
6. Set
7. Queue
8. Trees
9. HashTable
10. Trie 

Przy czym te trzy ostatnie to raczej tak ekstra, ponad poziom bym rzekł. Co tutaj warto wiedzieć? Jakie są wady/zalety danej struktury, kiedy jakiej używać. Złożoności obliczeniowe czy też pamięciowe dla nich i podstawowych operacji na nich jak szukania, wstawianie, sortowanie. Podobnie jak przy algorytmach.

Znowu zaznaczam, że sam to praktycznie żadnej z tych struktur danych nie implementowałem – jedynie wiem jak w przybliżeniu działa i wygląda większość z nich. Jedyne co implementowałem sam, to Linked List.

W każdym razie. To serio się przydaje. Uwierzcie.

### Narzędzia

Trzeba umieć operować narzędziami, które są potrzebne do pracy, koniec i kropka. Co to było w moim przypadku?

**IDE** – PyCharm jak i Vim. Obecnie korzystam praktycznie jedynie z PyCharma no i teraz jeszcze sublime. Wcześniej był to vim z pluginami, ale… przy większym projekcie dla mnie wygodniejszy po prostu jest PyCharm.

**Python** – co to virtualenv, pip i te sprawy? Po co to, na co? A pipenv? Pypi?

**Virtualbox/WSL** – ponownie, warto się troszkę przyuczyć, o co chodzi, bo przydatne narzędzia, zwłaszcza gdy pracujemy przy kilku większych projektach.

### Słowniczek

A teraz dorzucę też trochę takich różnych ogólnych pojęć z szeroko rozumianej branży. Czy musicie każde z nich znać i kiedyś korzystać z danego narzędzia i tak dalej? No nie, ale fajnie jest kojarzyć chociaż, daje to takie rozeznanie i kiedy rozmawiamy z innymi ludźmi, może bardziej doświadczonymi, to pewne terminy będą dla nas znajome, chociaż część. Wtedy, zamiast jakiegoś niezrozumiałego żargonu słychać już minimalnie znajomy bełkot :D

1. VPS – w skrócie virtual private server, taki twój własny kawałek jakiegoś serwera można by powiedzieć
2. VPN – virtual private network, taka sieć prywatna można rzec
3. Docker, Vagrant – to pierwsze to tylko nazwę kojarzę, i że to coś z serwerami i deployem appki, a to drugie to już poczytajcie, bo fajne narzędzie
4. Protokół HTTP, HTTPS, SSL, SSH , IMAP, POP3 (!) - tak tylko pobieżnie który idzie do czego i czym się różnią
5. IDE – czyli zintegrowane środowisko programistyczne
6. MVC – model, view, controller – model przetwarzania danych używany w sporej ilości nowoczesnych frameworków
7. API – appilcation programming interface (!)
8. Cookie, Session, Cache – ciasteczka, sesja, cache storage
9. MySql, Postgres, mongodb, oracle, sqlite, sql, nosql, sql injection - (!) bazy danych, konieczność w większości aplikacji
10. Kody http: 3xx, 4xx, 5xx, ale w praktyce w sumie starczy: 300, 500, 200, 404
11. AJAX, JS, ecmascript, typescript, react, vue – javascript, te sprawy, wiadomo
12. Klasa, Metoda, Obiektowość, programowanie obiektowe, funkcyjne, OOP (!!!) Generalnie obiektówka ważna sprawa
13. CMS – content managment system
14. DDOS, DOS – takie ataki złych hakerów
15. VCS – version control system, czy też system kontroli wersji, np. GIT
16. Devops – czym się tu zajmujemy
17. DOM – document object model – dla JS’owców konieczność
18. DRY, KISS, YAGNI (!!) - takie 3 zasady, których warto się trzymać podczas tworzenia kodu
19. linux, bash – linux to system operacyjny, bash to język skryptowy tak w uproszczeniu
20. Framework, library – różnice między nimi, czy to to samo?
21. Unit test, functional test, (!!) - testy jednostkowe i funkcjonalne, o nich niżej
22. Hash, crypto – co to takiego ten hash, kryptografia – czym to się w ogóle zajmuje.
23. Machine code, binary, hex – kod maszynowy, binarny, heksowy. Takie różne systemy liczbowe przydatne, bo nimi posługuje się komputer, a nie dziesiętnym.
24. Production, dev, qa, localhost – produkcja, czyli serwer, na którym stoi rzeczywista strona/appka klienta, dev – środowisko developerskie, lokalne, localhostowe, qa/testing – takie do testowania można rzec, zanim poleci na produkcje, często wędruje tam, chociaż jak to mówią najlepsze testy to tylko na produkcji. Tak serio to nie, nie próbujcie tego w domu.
25. Segfault – segmentation fault, czyli co się dzieje, jak trochę nie ogarniesz w niskopoziomowym języku, lub rzadziej, w wysokopoziomowym
26. Bluescreen - chyba wiesz :-) 
27. Cieknąca pamięć - googlaj
28. Integer overflow - też
29. Serwer – tam sobie wrzucamy i odpalamy różne appki/strony (w ogromnym uproszczeniu) i one sobie tam żyją
30. Spaghetti code – po prostu kod, który jest tragiczny
31. TDD – test driven development, DDD – domain driven development, ot ciekawostka
32. Firewall - no chyba tłumaczyć nie trzeba
33. Compiler, linker, interpreter, assembly
34. Design pattern, the big4/gang of 4
35. PNG, JPG, GIF, image sprite - formaty plików w dużym uproszczeniu
36. IP, TCP, PORT, Apache, Nginx, gunicorn
37. Bootstrap, jQuery, Material Design, gulp
38. Asynchroniczność

Dużo? W sumie to nie, bo większość ci się powinna obić kiedyś tam o uszy. Ponownie – chodzi o to, żebyś po prostu kojarzył te terminy i wiedział co jest pięć.

Większość z nich wyjaśniona jest tutaj: https://www.hackterms.com/ a jak tam nie? Google. Albo DuckDuckGo, kto co woli.

### Języki programowania

Dobra, teraz pora o samych językach pogadać.

W moim przypadku jest to Python. Co konkretnie umiałem?

Po pierwsze zacznijmy od znajomości biblioteki standardowej Pythona. Byłem z nią chociaż pobieżnie znajomy. Co to znaczy? A no, że jak chciałem coś posortować, to nie pisałem sam funkcji, tylko cyk sort(), albo sorted(), zależnie od przypadku i już. Chodzi tu po prostu o takie generalne rozeznanie – tu macie w sumie spis: https://docs.python.org/3/library/index.html Czy wszystko? Absolutnie nie, po prostu coś tam trzeba kojarzyć, nikt nie oczekuje, że znasz to na pamięć. Przewertuj dokumentacje, oficjalna dokumentacja Pythona czy Django jest super.

Na czym się skupić? Podstawowe typy danych, struktury w Pythonie, najczęściej używane funkcje, jak w Pythonie wygląda OOP, co to te generatory, iteratory, list/dict comprehensions, f-strings, odczyt, zapis do plików, otwieranie jakiegoś linka za pomocą pythona, co to GIL i wielowątkowość w pythonie, datetime, collections.

Jak? Po prostu wykorzystując w praktyce – zrób kilka różnorodnych projektów, czytaj kod innych osób, zobacz, jak ktoś rozwiązuje dany problem, porównaj ze swoim pomysłem.

Poza tym miałem styczność z takimi bibliotekami w pythonie jak BeatifulSoup, Selenium.

Do tego jest jeszcze C – ale tylko podstawy, które ogarnąłem na CS50. To tylko w ramach nauki o tym, jak pewne rzeczy wyglądają poziom niżej.

Oprócz tego znam html5/css3 na poziomie pozwalającym mi samodzielnie tworzyć proste szablony/modyfikować te bardziej złożone.

JavaScript – tutaj w sumie to wszystko sobie wygoogluje, ale fajnie jak kiedyś dla testu zrobisz sobie, nie wiem, skrypt zmieniający zawartość diva na stronie, albo coś, żeby zobaczyć jak to działa. Pamiętaj też o tym, że często wystarczy sam JS, nie trzeba pierdyliarda bibliotek.

Przy jQuery to samo co JavaScript – niedużo ogarniam, wszystko sobie googluje w miarę potrzeb. Grunt to umieć zaincludować do htmla samego jquery, reszta google. W 2022 raczej bym nie zawracał sobie nim głowy jednak. API JSa rozrosło się i rozwinęło w porównaniu do 2017, kiedy to ja zaczynałem.

### Frameworki

To trochę o tym, z jakimi miałem styczność.

Django, flask, dawno dawno temu web2py, wordpress. Czy w każdym z nich jestem mistrzem? Absolutnie – w żadnym, ale jak wezmę dokumentacje, to coś już tam samodzielnie stworze, przynajmniej w tych dwóch pierwszych.

Na twoim miejscu celowałbym w dwa - Django i FastAPI. Ale to personalna nota, nie jestem fanem Flaska.

### Wzorce projektowe

W sumie to pewnie ich używasz, ale nawet o tym nie wiesz i to normalne. Chodzi o to, żebyś kojarzył, iż coś takiego istnieje. Moja wiedza mniej więcej się do tego ograniczała wtedy. Może z nazwy kilka bym wymienił, ty możesz dodatkowo poczytać. Singleton. Factory. Takie tam.

### Testowanie

No jest coś takiego. Jak to wygląda? Chodzi o przeklikanie appki? No nie zawsze. Fajnie jest wiedzieć, co to są te testy jednostkowe, testy funkcjonalne, integracyjne i takie tam. Czy musisz być w nich biegły i umieć je pisać? Nie, w zasadzie to większość programistów niezbyt je ogarnia tak w sumie, ale zawsze plus za to i to całkiem duży.

### Systemy operacyjne

Jak słyszałeś, że jest coś takiego jak Linux, to spoko. Jak nie, no to też nie najgorzej. Ty już na pewno słyszałeś bo pisałem o nim wcześniej. Szczerze to mocno zależne od twojej pracy, czy będzie ci potrzebne, ale moim zdaniem dobrze jest wiedzieć na początku chociaż jakieś podstawy. Nie każę ci tu instalować od razu Gentoo czy coś, ale jak będziesz umiał poruszać się po systemie za pomocą konsoli, utworzyć, przenieść czy zmienić nazwę pliku, usunąć go, za pomocą linuxowej (albo windowsowej) konsoli, to będzie świetnie. Czyli my jesteśmy bezpieczni po przeczytaniu tej książki.

Jeśli o mnie chodzi, to po prostu korzystałem na co dzień z Linuxa, ale nie jest to konieczne. Z czego konkretnie? Manjaro (głównie), Solus, Ubuntu. Do tego drugiego stworzyłem nawet paczkę z pycharmem-community edition bo w repo nie było z racji, że to nowy projekt. Czy ty też musisz? No nie. Tak jak wyżej napisałem, wystarczy umieć się poruszać, bo nuż widelec przyjdzie ci coś zrobić za pomocą SSH, chociażby na VPSie i co? Lipa. A tak to cyk i umiesz.

Chociaż teraz na przykład w ogóle nie korzystam z linuxa, bo pracuję na macu, poprzednio był to windows z WSL – tak akurat się w pracy złożyło. Tak tylko mówię, żeby raz jeszcze zaznaczyć, że znajomość linuxa nie jest konieczna, ale baaardzo przydatna.

Ale załóżmy, że jesteś ambitny. Co w takim razie? Polecenia: **cd, ls, touch, mv, cp, ps, kill, rm, man, echo, grep*, cat, chown, cat, sed** Do tego jak instalować pakiety w danym distro, jak aktualizować.

To wszystko.

### Jak już o systemach mowa

To porozmawiajmy o rzeczach nieco niżej poziomowych. Tak, te okropne, archaiczne rzeczy. Yup. Otóż wyobraźcie sobie, że moje zrozumienie informatyki, programowania i ogólne pojęcie, wzrosło zasadniczo po tym, jak trochę ogarnąłem te właśnie podstawy.

To, jak komputer reprezentuje wszystko w pamięci, jak ta pamięć wygląda, stos i sterta, różnice między nimi, kiedy które używamy. Struktury danych jak wyglądają, czemu arraye indeksujemy od 0, a nie 1, jak wygląda ta linked list od środka, liczenie w binarnym systemie, hexowym.

Co to ten assembler, jak wygląda proces kompilacji, jaka różnica jest między językami kompilowanymi a interpretowanymi, typowanie statycznie a dynamicznie.

Brzmi nudno, ale te podstawy pozwolą wam stać się po prostu lepszymi programistami. Można tego nie umieć i też znaleźć pracę, ale pytanie. Chcemy być szeroko pojętymi specjalistami czy też może po prostu klepaczami kodu od templatek?

Mi ta wiedza, o tym jak to działa od strony niskopoziomowej, przydała się na rekrutacji do obecnej pracy akurat.

Warto też wiedzieć, jak pewne rzeczy zrobić w konsoli – poza IDE. Lepiej wtedy poznajesz mechanizmy działania niektórych narzędzi.

### Debugowanie

Jak coś idzie nie tak, to trzeba to naprawić.

Zaprzyjaźnij się chociaż minimalnie z debuggerem, zapoznaj z metodami debugowania.

Bo poza debuggerem można jeszcze robić kapkę inaczej – metody gumowej kaczki, czy też metodą ‘XD’. Fajna sprawa. Na czym one polegają?

Ta pierwsza na tym, że tłumaczysz komuś, czemuś, w domyśle gumowej kaczuszce, jak twój program ma działać krok po kroku. W pewnym momencie może zaskoczyć ci, że AHA! Przecież inaczej to napisałem albo porównujesz to też z kodem i patrzysz czy faktycznie tak jest.

A metoda ‘XD’? To nic innego jak zwykła metoda wypisywania – dodajesz do kodu linie prinutjące pewne dane, jakąś wiadomość charakterystyczną, żeby łatwo odnaleźć w logach i potem patrzysz, gdzie się sypie. U mnie to zazwyczaj ta charakterystyczna wiadomość to ‘XD’ bo jestem zwolennikiem tej filozofii, ale nieważne.

Ostatnią opcją jest przechodzenie przez twój kod krok po kroku i wdawanie się w rolę komputera - wykonujesz instrukcje dokładnie tak jak zapisano, nie myśląc za dużo i np. na kartce papieru podstawiając wartości.

Czyli tak. Ogarniamy debugger. Tak zwany odpluskwiacz. Nie, nikt nie używa tego drugiego terminu.

### Dobre praktyki

Chodzi tu głównie o organizacje kodu, nazywanie zmiennych i tak dalej. Zmienne powinny być nazywane zwięźle, ale dokładnie, opisowo, konkretnie. Co robi zmienna x? No tego nie wie nikt, ty też zapomnisz, ale jeśli zmienna nazywa się number_of_clients to już coś nam to mówi.

Co do nazw mówimy, to mamy różne metodologie nazywania zmienny, metod, klas. Camel case, underscore i tak dalej. Jaka? Bez znaczenia, byleś trzymał się jednej konsekwentnie. Poczytaj PEP8. 

Funkcje, które piszesz nie powinny być też zbyt długie – nie upychaj wszystkiego do jednego wora. Dziel problemy na mniejsze elementy, rozbijaj je i programuj, twórz w sposób pozwalający na ich wielokrotne wykorzystanie bez powtarzania kodu.

Myśl o przypadkach, kiedy user niekoniecznie zachowa się jak oczekujesz. W ogóle zanim zabierzesz się za programowanie to pomyśl. W sumie programowanie to głównie myślenie a dopiero potem pisanie. Przeanalizuj problem, rozważ różne przypadki i dopiero bierz się za implementacje. Pójdzie ci szybciej i stworzysz lepszy kod niż gdybyś bez rozmysłu wziął się po prostu za pisanie.

Kod twórz w miarę prosty i płaski, ładnie podzielony. Skomplikowane dziedziczenie i miliony abstrakcji nie będą twoim przyjacielem.

Dbaj o czytelność kodu, nazw plików, konsystencje.

### VCS - o gicie

Co to VCS i po co ci to nie będę się zagłębiał, ale jedno jest oczywiste.

Potrzebujesz znać Git’a. A jak nie znasz? Możesz się gdzieś tam dostać, ale to raczej do takiej firmy, z której trzeba uciekać. To nie jest trudne, naucz się. Git commit, merge, branch, checkout, push, pull, rebase. Chyba więcej na początek nie trzeba, mi to starcza.

### Projekty

We flasku zrobiłem dwa, powiedzmy, normalne projekty – jeden nieco bardziej rozbudowany blog (dodawanie wpisów, edycja, komentarze, upvoty, tagi, wyszukiwanie i tak dalej) i prostą emulację najprostszego blockchaina w historii i to w sumie niepełny.

W Django też ze dwa, ale kapkę większe – czytnik mang, dziennik szkolny. Czyli generalnie po prostu CRUD’y.

Do tego skrypt w js+python – lubię wiersze Asnyka, więc pythonem sobie zescrapowałem jego zbiór dzieł z neta za pomocą beautifulsoupa, wrzuciłem do .txt w odpowiednim formacie (CSV), a następnie JS’em generowałem z tego losowe wiersze, wystawiając na świat htmlem.

Oprócz tego zrobiłem kiedyś jeszcze prosty układ współrzędnych – wklepujesz jakiś wzór, a skrypt ci rysuje w przeglądarce, funkcjami typu translacja wykresu, odbicie, symetria itd. Ależ pani matematyczka w liceum była zadowolona. Pozdrawiam serdecznie panią Kasię.

Co jeszcze…

Trzy strony na zlecenia – banał. Pobierałem jakiś szablon mniejsza lub większa edycja i cyk, gotowe, czyli klasyczny landing page.

Jedna to typowy lp.

Druga podobnie, ale z integracją galerii z flickera.

Trzecia zaś już kapkę inna – landing page, galeria + jeszcze statycznie generowany jekyllem blog dedykowany dla tej strony.

No i w sumie to jeszcze mój prosty blog, ale to domyślny szablon jekylla lekko zmodyfikowany, więc nie ma o czym pisać, ważny jest jednak fakt, że coś tam miałem napisane – jakieś proste arty, ale zaraz opiszę.

Całość osadziłem na gh-pages w ramach oszczędności na hostingu :D Swoją drogą to dość wygodny sposób do hostowania landing pagów.

Oprócz tego to kiedyś robiłem tam jakieś dwie czy trzy stronki na Wordpressie, ale kiedy to było, nawet nic nie pamiętam, więc do cv nie wpisywałem. Serwerem też się zajmowałem, bo sam hostowałem swoją appkę na vps’ie, czy ustawiałem serwery do CS’a za lat podstawówkowych.

### Blog

Mój zbyt bogaty nie był, ale był. Parę artykułów tam jest. To chyba taki plusik, bo pokazuje, że w sumie to jednak coś tam się tym zajmuje, interesuje i tak dalej. Jak ja rekrutowałem i kandydat miał ciekawego bloga to zawsze był plusik. 

Co konkretnie na nim było? 6 krótkich artów na tematy techniczne/powiązane i do tego kilka mniej związanych z programowaniem.

A i taki protip: czytaj jakieś blogi/fora branżowe, nowinki, co się w świecie dzieje. Trzeba być cały czas na świeżo z wiadomościami, bo jak nie to wypadniesz z obiegu. Tu w ciągu roku zmienia się tyle, że głowa mała.

### GitHub

Koniecznie załóż, i powrzucaj jakieś projekty. Bardzo duży plus jak nie masz doświadczenia komercyjnego i nie wiesz co wpisać w CV - po prostu wypełnij je jakimiś projektami i tyle ;)

Ino jak masz wrzucać crap tylko po to, by go mieć, to może przemyśl.

### Podsumowanie

Wyżej zawarłem informacje podsumowujące to, co umiałem, gdy szedłem na rozmowę. Większość z tego możecie nauczyć się dzięki CS50 (C, Python, Linux, algo/struktury i tak dalej) na edexie – szczerze polecam każdemu początkującemu. A co potem? Projekty, projekty i projekty.

Oczywiście notka: powyższy tekst jest pełen uproszczeń doprawdy znacznych, ale co zrobić. O części rzeczy pewnie też zapomniałem, ale trudno. Nie uważam się za żaden autorytet, dlatego też we wpisie wielokrotnie powtarzam, że to tylko moja opinia i opis stanu mojej wiedzy jak szedłem na pierwszą rekrutacje, a nie żaden absolut czy wyznacznik, zatem traktujcie wszystko to, co tu napisane, z pewną dozą dystansu. Sam pracuje od grudnia dopiero, a to, co wyżej to jedynie relacja moich umiejętności, jakie posiadałem idąc na rozmowę.

\pagebreak
